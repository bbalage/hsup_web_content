# Mi az innováció?

**Innováció, gazdaság és a startupok. Kezdjük az alapokkal!**

## Az innováció

Az innovációt, és a startupok definícióját sok szakmai forrás eltérő fókusszal, más irányból közelíti és magyarázza meg. Központi, egységesen elfogadott magyarázata így nincs, a következőkben mi is egy nemzetközi forrásokból származó válogatást tárgyalunk, amely megragadja a legfontosabb aspektusokat. Etimológiailag az innováció szó visszavezethető az in-novare latin kifejezésre, melynek jelentése: újulásban. Ebben az értelmezésben tehát a központban a fejlődés és megújulás állnak.

Az innováció egy kreatív ötletből születő folyamatot jelöl, amelynek legfontosabb ismérve, hogy valóban megvalósul. Modern értelmezése szerint tehát egy új ötlet, kreatív gondolat, új elképzelés, valamilyen készülék vagy módszer formájába öntve.

Innovatív megoldásnak mindig valami eredetit és valami újat, hatékonyabbat értünk, amely ennek következményeként berobban a piacra és akár a társadalomra, mindennapi életünkre is hatással van. Az innováció kapcsolódik, de nem azonos a találmánnyal (invention), hiszen az innováció a találmány gyakorlatba ültetését, gyakorlati alkalmazását jelenti, amivel jelentős piaci vagy társadalmi hatást vált ki. Persze az innováció nem csak valami teljesen új dolog lehet, ami eddig egyáltalán nem létezett. Az innováció gyakran például egy mérnöki folyamatban ölt testet, amikor a megoldás egy már régen kutatott műszaki, vagy tudományos probléma végére tesz pontot.

Az innovációt definiálhatjuk úgy is, mint új előírásokra, ki nem nyilvánított igényekre és meglévő piaci igényekre választ nyújtó jobb megoldás. Az innováció eredményeként hatékonyabb termékek, eljárások, szolgáltatások, technológiák vagy üzleti modellek válnak elérhetővé a piac, a közszféra és a társadalom egésze számára. Az innováció elméleti alapjairól, illetve a vállalkozó technológiai fejlődésben betöltött szerepéről legelőször az osztrák származású Joseph A. Schumpeter (1883-1950) írt. Schumpeter a XX. század egyik legbefolyásosabb közgazdásza volt, hozzá fűződik a közgazdaságtanban a „kreatív rombolás” fogalma.

## Kapcsolódó interaktív tartalmak
[Schumpeter](https://youtu.be/33HuiwiRet0)

## Kreatív rombolás

Schumpeter szerint az innováció a gazdasági fejlődés kritikus dimenziója. Úgy tartotta, hogy a gazdasági változás középpontjában az innováció, a vállalkozói tevékenységek és a piaci erőfölény van. Igyekezett bizonyítani azt, hogy az innovációból származtatható piaci erőfölény jobb eredményeket képes hozni, mint a láthatatlan kéz és az árverseny. Véleménye szerint a technológiai innováció gyakran átmeneti monopóliumok kialakulásához vezet, ami abnormális profitot eredményez, amit a versenytársak és utánzók rövid idő alatt megszüntetnek. A vállalkozások számára az új eljárások kifejlesztésére, az innovációra való ösztönzést éppen ezek az átmeneti monopóliumok jelenthetik.

Schumpeter elmélete szerint a kapitalizmus lényege az innovatív megoldások, az innováció lehetőségeinek keresése, melynek során az innováció a korábbi - már kontraproduktív - egyensúly lerombolására való törekvést jelenti. A vállalkozások környezete Schumpeter szerint nem adott és megváltoztathatatlan, hanem állandó harc és mozgás: „kreatív rombolás”,- ezzel is egy dinamikus, érzékeny szelekciós folyamatot hozva létre. Az innovatív vállalkozó a változás és fejlődés motorja, aki tevékenysége során módosítja a körülményeit. Schumpeter egyik tanulmányában az innovációnak öt alapesetét írja le: (1) új javak eladása, vagy régi javak újszerű előállítása; (2) új szállítási módszerek bevezetése; (3) új piacok feltárása; (4) új termelési anyagok (nyersanyagok vagy félkész áruk) használata; (5) új piaci helyzet kialakítása (pl. új monopolhelyzet megteremtése, illetve régi megszüntetése).

A “kreatív rombolás” kifejezés leginkább Schumpeter 1942-ben kiadott Kapitalizmus, Szocializmus és Demokrácia című könyvéhez köthető. A kifejezést Marx-tól vette át és az innovációval együtt járó átalakulás diszruptív folyamatának leírására használta fel. Schumpeter a kapitalizmust természetéből fakadóan a folytonos gazdasági változás formájának írta le, aminek motorját az új fogyasztási javak, a termelés vagy szállítás új módszerei, új piacok, az ipari szerveződés új formái hajtanak előre. Az új, belső és külső piacok megnyílása, a műhelytől a gyárakig tartó szervezeti fejlődés annak az ipari mutációnak a példái, amelyek belülről szüntelenül forradalmasítják a gazdaság szerkezetét, lerombolják a régit és újat építenek a helyére. Ez a kapitalizmus lényege, Schumpeter szerint, ebben kell minden kapitalista vállalatnak léteznie. A kapitalizmus igényli a kreatív rombolás folyamatos viharát.

Schumpeter egyik fő példája az amerikai vasút kiépítése volt, amelyet az Illinois Central végzett el. Állítása szerint ‘az Illinois Central amellett, hogy jó üzletet csinált, új városok nőttek ki az útjai mellett, a földeket betelepítették, ám ez az új infrastruktúra a nyugati mezőgazdaság halálát is jelentette.

## Kapcsolódó interaktív tartalmak

[Kreatív rombolás](https://youtu.be/IaIek5MQ6Hs)

## Állandó változás

Azok a vállalatok, amelyek valaha megújítottak iparágakat és egyeduralkodóként vezették őket úgy, mint a Xerox a nyomtatóival és a Polaroid a fényképezőgépeivel, hirtelen piacukat vesztették, ahogy versenytársaik új megoldásokkal, alacsonyabb előállítási költségekkel léptek be. A zenelejátszásban a kazettáktól a lemezeken át és az MP3 lejátszók használatán keresztül egészen a webes streaming megoldásokig jutottunk. Azok a cégek, amelyek egy-egy elévült technológiával futottak korábban be, nem feltétlenül tudnak rugalmasan lépést tartani a fejlődéssel, így új cégek veszik át a helyüket. A fentiekre jó példa, ahogy a nyomtatott újságírást leváltották a reklámbevétel-alapon működő online magazinok, mint például a The Huffington Post.

Az olyan jól ismert brandek esetében is egyre dominánsabb az online médiafelület, mint a Forbes, vagy a Times. Mindeközben az Egyesült Államokban az újságírói iparágban foglalkoztatottak száma 1995 és 2013 között a felére esett (455 ezer főről 225 ezerre), míg az internetes publikációk piacán a foglalkoztatás a négyszeresére nőtt. Szintén jó példa erre a Franciaországban működő fizetős alumni hálózatok, amelyek mára veszélybe kerültek az ingyenesen elérhető LinkedIn, kapcsolatépítést szolgáló rendszer, globális terjedésével. Ennek nyomán ma az innováció következő típusait különböztetjük meg: új termék bevezetése, új gyártási mód bevezetése, új piac megnyitása, új nyersanyag- vagy félkész termék-forrás megszerzése, iparági átszervezés. Az innováció ellentétje az exnováció-, amelyről a kapcsolódó interaktív tartalmak menüpont alatt hallhatsz részletesebben.

### Egyéb meghatározások

Az innováció egy széles körben elfogadott meghatározása az új Oslo kézikönyv szerint: „Egy új, vagy egy jelentősen javított termék (áru vagy szolgáltatás), vagy eljárás, egy új marketing módszer, vagy az új szervezeti módszer az üzleti gyakorlatban, munkahelyi szervezetben vagy a külső kapcsolatokban”.

Az Amerikai Egyesült Államok kormánya 2008 márciusában életre hívott egy bizottságot, amely az innováció mérhetőségét vizsgálta. Ők is a fogalom meghatározásával kezdték munkájukat. Szerintük az innováció a következő: „Új helyettesítő termékek, szolgáltatások, folyamatok, rendszerek, szervezeti struktúrák vagy üzleti modellek tervezése, feltalálása, fejlesztése és/vagy alkalmazása a fogyasztók számára új értékek, a cég számára pénzügyi bevétel létrehozásával.”[7] Elgondolkodtató, hogy az amerikai bizottság a fogalom anyagi nyereséggel járó folyamatként való meghatározásával az üzleti szféra jellegzetes kifejezéseként kezeli az innovációt. Ennek ellenére az élet bármely területén megjelenhet az innováció. Például a kormányzati szférában és a non-profit tevékenységekben, megjelenik a gyakorlati alkalmazásban, mind trend, mind vállalati érték, vállalati stratégia és személyes kompetencia. Az innováció egyaránt jelenti magát a fejlődési folyamatot, és a fejlődési folyamatok eredményét. Innovációra épülő fogalom az innovativitás, ami az innovációra való képességet jelöli.

### Kapcsolódó interaktív tartalmak

[Önvezető autókról](https://youtu.be/E1OR-FaedgE)
[Exnováció](https://en.wikipedia.org/wiki/Exnovation)

## Következő
[Következő](WhatIsStartup.md)