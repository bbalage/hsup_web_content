# Mi az, hogy Startup?

**Mit is nevezünk startupnak, hol és hogyan alakult ki?**

## A startupok eredete

Egy startup vállalkozást definíció szerint is számtalan irányból közelítettek már meg. Nehéz lenne azt állítani, hogy egyik vagy másik pontosabb leírását adná, így inkább arra érdemes törekedni, hogy a startupokra jellemző legfontosabb attribútumokat ismerjük és helyesen értelmezzük. Folyamatos vita tárgya az, hogy mi is a különbség a startup és a kezdő vállalkozás között, a fogalmak elválasztását tovább nehezítheti, hogy gyakran olyan vállalatok is startupnak hívják magukat, amelyek egyetlen szakmai definíció kritériumainak sem felelnek meg.

Steve Blank sikeres vállalkozó, a Stanford Egyetem professzora és a “Customer Development” folyamat megalkotója úgy fogalmaz, hogy “A startup egy olyan vállalkozás, ami éppen egy ismételhető és skálázható üzleti modellt keres”. Egy másik gyakran használt definíció Eric Ries amerikai vállalkozótól, a “The Lean Startup” könyv szerzőjétől, származik: "A startup egy olyan intézmény, ami innovációt tartalmazó terméket vagy szolgáltatást nyújt bizonytalan feltételek között."

Valószínűleg mindenki ismeri a Google, Apple, Amazon, Microsoft, Facebook tech óriásokat. Talán azt a legtöbben tudják is, hogy ezek valaha mind startupként indultak. Ha valakinek a fejében zavar merülne fel azzal kapcsolatban, hogy vajon csak az ezekhez hasonló tech cégeket nevezhetjük-e startupnak, a megnyugtató válasz: nem. Mint ahogy a korábban említett két definícióból is részben kiderül, a startup egy “életforma” nem az iparágtól, vagy a termék típusától függ.

A startupokra minden esetben jellemző, hogy megoldásuk a piac aktuális állásához képest innovációt tartalmaz, nem üzleti terveket hajtanak végre, figyelik a piaci igényeket, gyorsan reagálva keresik a megfelelő üzleti modelleket, és a skálázhatóság érdekében mind a terméket, mind az üzleti modellt a nemzetközi piacra tervezik. Ezekből kifolyólag a startup lét egy állapot, ami csak egy bizonyos ideig áll fenn. Amikor egy vállalkozás stabil piaci szereplővé válik, profitot termel, és a kezdeti néhány fős csapat akár több százra duzzad, már úgy hívjuk: scaleup. Ettől függetlenül a startup gondolkodás a legtöbb esetben megmarad, és a további növekedéshez szükséges kockázatvállalás és folyamatos innováció továbbra is része a cég kultúrájának.

Az első startupként számon tartott vállalkozások megjelenése az ezredforduló környékére tehető. Arra az időszakra, amikor az informatika, és azon belül elsősorban az internetes ipar, rohamos változásokon esett át. Ezzel is magyarázható, hogy napjainkban is az IT az egyike azon szektoroknak, amelyekben meghatározó szerepe van a startup ökoszisztémának. A magyar startupvilág történetének legnagyobb sikerei is túlnyomó többségben informatikai megoldások voltak, mint például a Prezi, a UStream, vagy a LogMeIn.

A különböző definíciók egyet értenek abban, hogy a startupokat az alábbi jellemzők írják körül a legjobban:

- kezdő, fiatal vállalkozás
- új, innovatív ötlet
- nagy növekedési potenciál
- skálázható ötlet
- nemzetközi szinten árusítható termék/szolgáltatás
- a vállalkozás célja egy termék/szolgáltatás létrehozása

A startup kultúra és ökoszisztéma hazánkban 2007-ben indult igazán útjára, ezelőtt kevésbé tartunk számon érzékelhető mennyiségű és erejű, Magyarországon alapított vállalkozást, ami valóban startupnak hívhatta magát (kivétel pl. LogMeIn). A másik két legismertebb sikersztori, a UStream és a Prezi 2007-ben és 2008-ban alakultak.

## Kapcsolódó interaktív tartalmak

[Indie hackers (podcast)](https://open.spotify.com/episode/0E0iepJcyNG3cunyqwAtW1?go=1&sp_cid=51b7f52f873ff15d01aa226747f498be&utm_source=embed_player_p&utm_medium=desktop)
[Why not start a startup until you figure out why](https://www.forbes.com/sites/abdoriani/2020/04/27/why-you-shouldnt-start-a-startup-until-you-figure-out-why/#548a23c45ad0)

## Következő
[Következő](FromZeroToCTO.md)